---
title: >-
  Integrale oplossingen voor koeling in bestaande bouw: Een zoektocht van een
  huiseigenaar.
description: >-
  Vorige week hadden we acht dagen op een rij een maximumtemperatuur van boven
  de 30 °C. Een record! Mijn woning (bouwjaar 2005) haalde…
date: ''
categories: []
keywords: []
slug: ''
---

Vorige week hadden we acht dagen op een rij een maximumtemperatuur van boven de 30 °C. Een record! Mijn woning (bouwjaar 2005) haalde daarbij binnentemperaturen tot 29 °C (slaapkamers). Door klimaatverandering zullen onze zomers steeds warmer worden. Het werd tijd om eens te kijken naar actieve koeling. Dat bleek een complexer en toch wat teleurstellende zoektocht.

“Maar Bart, dat is toch gewoon een aircootje kopen” denkt u nu waarschijnlijk? Jawel, als ik alleen airco in de slaapkamer had gewild. Ik wil echter het hele huis koelen, of op zijn minst twee van de drie verdiepingen. Dat betekent meerdere binnenunits met bijkomende hak- en breekwerk voor leidingwerk. Dat is veel ‘gedoe’ en met een prijs die de 10.000 euro aantikt ook niet goedkoop. De moeite waard dus om even verder te kijken naar alternatieven

**Warmtepomp**

De woning is goed geïsoleerd en beschikt al over een ventilatiesysteem met warmteterugwinning. De warmtevraag is daardoor laag. Met een ambitie om aardgasvrij te worden, zijn wij tevens aan het kijken naar een lucht/water warmtepomp. Aangezien deze ook veelal kunnen koelen, de moeite waard om de opties te bekijken.

Met vloerverwarming op de begane grond (hobbyruimte) en radiatoren op de eerste (woon/keuken) en tweede (slaap/werk) verdieping en een CV aanvoertemperatuur van 45 °C is de woning prima warm te krijgen. Hoewel een aanvoertemperatuur van maximaal 35 °C ideaal zou zijn, is 45°C prima te doen voor de warmtepomp.

Om te koelen zijn de radiatoren echter niet geschikt. Zij geven te weinig vermogen af. Vloerverwarming op de eerste en tweede verdieping is niet aan de orde en dus ben ik beperkt tot convectorradiatoren, kleine radiatoren met ingebouwde fans, die voldoende afgiftecapaciteit heeft voor zowel verwarmen en koelen. Helaas wel een additionele kostenpost van zo’n 5.000 euro.

Daar zit dan nog wel de uitdaging van het voorkomen van condensatie. Het Mollier diagram leert ons dat bij een binnentemperatuur van 27 °C en een relatieve vochtigheid van 65% het dauwpunt op 19,9 °C ligt. Het koudwatercircuit moet hoger dan het dauwpunt liggen om condensatie op de radiatoren en aanvoerleidingen te voorkomen. De temperatuur en vochtigheid varieert door de zomermaanden heen. Dit leidt tot extra complexiteit in regel & meettechniek die niet standaard bij een warmtepomp wordt geleverd. Maatwerk is dus nodig en daarmee nemen de kosten hard toe.

**Ventilatie met koeling**

Zehnder biedt met haar ComfoCool een module aan waarmee actief gekoeld kan worden. De module wordt gekoppeld aan een ComfoAir ventilatiesysteem. De module beschikt over een kleine airco, waarmee de toevoerlucht wordt afgekoeld. De airco gebruikt daarbij de retourlucht om de warmte kwijt te kunnen. Daarbij wordt de lucht ook ontvochtigt.

Een mooie geïntegreerde oplossing, wel eentje met een fikse prijs. De combinatie van een ComfoAir en ComfoCool is zo’n 8.000 euro. De gecombineerde unit is dan ook nog eens te zwaar om aan de muur op te hangen en moet daarom op de grond staan.

Daarbij had ik gehoopt dat deze ‘airco’ dan in de winter de lucht kon verwarmen zoals een warmtepomp dat doet. Ik heb echter nergens kunnen vinden dat dit mogelijk is. Het had een mooie aanvulling geweest en de hoge prijs deels kunnen verantwoorden.

Zehnder lijkt op dit moment de enige te zijn met een geïntegreerde oplossing.

**Adiabatisch koelen met WTW**

Een andere optie is adiabatisch koelen met behulp van de WTW. In de retour van de ventilatielucht wordt water verdampt, waardoor de temperatuur van de ventilatielucht daalt naar (bijna) de natte boltemperatuur. Dit heet adiabatisch koelen. Als de retourtemperatuur 27 °C en 65% is, dan ligt de natte bol temperatuur (weer met dank aan Mollier) op 22 °C. Deze retourlucht van 22 °C gaat vervolgens door de warmtewisselaar van het ventilatiesysteem heen.

Als de bypass gesloten is, wordt de warmte (in dit geval koude) in de retourlucht uitgewisseld met de aanvoer van buitenlucht (van bijvoorbeeld 35 °C). De aanvoerlucht wordt daardoor afgekoeld tot (bijna) 22 °C.

Het verschil van 5 kelvin levert bij 300 m3/h ventilatie zo’n 530 watt koelvermogen op. Niet heel veel, maar het is een relatief simpele, energie-efficiënte manier om wat koeling te verkrijgen, waarmee voorkomen kan worden dat de woning te veel opwarmt.

Het kan tevens een relatief goedkope oplossing zijn. De HomEvap kost met installatie een goede 1.000 euro. Nadeel is dat bij de HomeEvap de relatieve luchtvochtigheid in de woning gaat toenemen. De aanvoerlucht in de WTW komt namelijk onder het dauwpunt te liggen (voor 35 °C, 50% ligt het dauwpunt op 23 °C). Het condenserende vocht wordt door de WTW afgevoerd, maar de aanvoerlucht die de woning in gaat, heeft nog altijd een relatieve vochtigheid van 100%. De relatieve vochtigheid zal daardoor in de woning toenemen. Zweet kan daardoor minder makkelijk verdampen en de woning gaat ‘klam’ aanvoelen, waardoor een deel van het koeleffect teniet gedaan wordt.

De buitenlucht eerst ontvochtigen lost dit probleem op. Air@Work heeft een woningversie van hun Fairtype series aangekondigd (600 m3/h) . De Fairtype is echter best groot qua formaat en met 600 m3/h ook ruim bemeten voor een rijtjeswoning. Ik heb nog geen prijzen kunnen vinden. Ook DCS lijkt met de IceCube een soortgelijk systeem te leveren, hoewel hier weinig informatie over is te vinden.

**Integrale aanpak**

In de zoektocht naar koeling kwam ook het onderwerp bevochtiging aan de orde. Mijn vrouw heeft een chronische longziekte en kan daardoor slecht tegen droge lucht. Bevochtiging in de winter is dus wenselijk. Helaas heb ik nauwelijks ventilatiesystemen met geïntegreerde bevochtigingen kunnen vinden.

Nu ventilatie als gevolg van de COVID-19 crisis de aandacht heeft, zou het mijn inziens tijd worden dat er in de installatiebranche meer integraal wordt nagedacht over comfort. Niet een verwarmingssysteem, een koelsysteem en een ventilatiesysteem, maar een comfortsysteem. Eentje waarbij ook wordt nagedacht over luchtkwaliteit (fijnstof, virussen etc.) en luchtvochtigheid.

In mijn zoektocht werd ik zo moedeloos dat er een moment is geweest dat ik een mobiele airco wilde aanschaffen. Adiabatische koeling is veelbelovend maar nog nauwelijks op de markt te verkrijgen. Mijn zoektocht gaat nog even door.