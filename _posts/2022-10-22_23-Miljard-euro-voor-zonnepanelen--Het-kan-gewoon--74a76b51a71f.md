---
title: 23 Miljard euro voor zonnepanelen? Het kan gewoon!
description: >-
  Recentelijk stond er een stukje in lezersreactie in de krant van Richard
  Koopman uit Oss
date: '2022-10-22T08:13:29.595Z'
categories: []
keywords: []
slug: /@bartroossien/23-miljard-euro-voor-zonnepanelen-het-kan-gewoon-74a76b51a71f
---

![](D:\Documents\Blog\Medium archive\Posts\md_1694113268620\img\0__KPatdWxzYFS3JnFP.jpg)

Recentelijk stond er een stukje in lezersreactie in de krant van Richard Koopman uit Oss

_Never waste a good crisis? A good crisis wasted, helaas: Het prijsplafond voor energie kost 23 miljard euro voor één jaar. Voor dat bedrag hadden alle woningen in Nederland kunnen worden voorzien van zonnepanelen (…) aldus TNO. Nu wordt die 23 miljard euro gebruikt om fossiele energieleveranciers te spekken._

Dhr. Koopman refereert hier naar de 23 miljard euro die de overheid uittrekt om alle huishoudens in Nederland te compenseren voor de hoge aardgas- en elektriciteitsprijzen. Deze 23 miljard euro had volgens Dhr Koopman ook ingezet kunnen worden om alle woningen te voorzien van zonnepanelen. Een investering in een structurele oplossing in plaats van een individuele oplossing.

De reactie van veel mensen in mijn netwerk was grotendeels positief met een grote ‘maar’: Het elektriciteitsnetwerk zou dit allemaal niet aan kunnen.

Dat is in zekere zin juist als men uit gaat van een dak vol met zonnepanelen. Die leveren op het piekmoment zo’n 4 tot 5 kW op en we zien in de praktijk dat het elektriciteitsnet dit inderdaad niet aan kan.

We kunnen het vraagstuk echter ook omdraaien: hoeveel zonnepanelen kunnen we wel kwijt zonder dat het elektriciteitsnet wordt overbelast?

Een normaal huishouden in Nederland heeft een 1 x 25A aansluiting, waarmee een maximum vermogen van 5,75 kW afgenomen kan worden. Toch is het elektriciteitsnet niet berekend op dit vermogen. Gemiddeld gebruiken we namelijk slechts 0,4 kW.

Daarbij komt dat als ik de wasmachine aanzet, de buurman dat waarschijnlijk niet doet. Het is daarom zeer onwaarschijnlijk dat ik en al mijn buren tegelijkertijd die 5,75 kW nodig hebben.

Netbeheerders weten (en meten) dit en hebben het elektriciteitsnet daarom ontworpen op de gemiddeldevermogenspiek in een straat. Die ligt heel wat lager dan die 5,75 kW. Voor oudere woningen ligt deze piek op ongeveer 1,2 kW per woning en voor nieuwere woningen op 1,8 kW per woning. Dit vermogen geldt niet alleen voor afname van elektriciteit, maar ook voor teruglevering.

Omdat zonnepanelen wel allemaal tegelijkertijd aan staan, worden deze dus beperkt in de dimensionering van elektriciteitsnetten. In principe kan iedereen in mijn straat elk maximaal 1,2 kWp aan zonnepanelen neerleggen zonder dat het elektriciteitsnet overbelast raakt.

Laten we zeggen dat we van die 23 miljard euro, elk van de 7 miljoen woningen in Nederland 1 kW aan eigen geproduceerde elektriciteit teruglevert. Dit past prima in de dimensionering van het elektriciteitsnet.

We kiezen dus een omvormer die 1 kW teruglevert. Echter, dimensioneren we het aantal zonnepanelen over met een factor 2. We leggen dus 2 kWp aan zonnepanelen op het dak.

Op zonnige dagen betekent dat een deel van de zonne-energie niet wordt omgezet in elektriciteit, omdat de zonnepanelen deze niet kwijt kunnen. Echter, zit het systeem wel veel langer en vaker op de piek van 1 kW. Hierdoor wordt de productie van elektriciteit minder volatiel en dat is alleen maar gunstig.

Het opbrengstverlies door het aftoppen van de pieken is maximaal 20% per paneel. Omdat we 2 keer zoveel panelen hebben, levert dit toch 60% meer opbrengst op ten opzichte van een systeem waar we niet zouden aftoppen. Elk huishouden produceert dan zo’n 1.400 kWh per jaar aan elektriciteit.

2 kWp aan zonnepanelen met een 1 kW aan omvormer zal in de huidige markt zo’n 2.500 euro kosten, inclusief installatie.

Met 7 miljoen woningen levert dit het volgende op.

*   Het maximaal vermogen dat wordt geleverd is 7 GW, zo’n 60% van de vermogensvraag die wij overdag in Nederland hebben.
*   De opbrengst is 9,8 miljard kWh, ongeveer 10% van ons landelijk elektriciteitsgebruik en ongeveer 50% van het huishoudelijk elektriciteitsgebruik.
*   De kosten zijn 17,5 miljard euro.
*   Met de overige 5 miljard euro kunnen we nog eens een paar GW aan windturbines plaatsen waarmee we ook in onze winter (deels) kunnen voorzien van duurzame elektriciteit.

We hebben jarenlang verzaakt te investeren in energiebesparende en duurzame maatregelen want het moest allemaal wel ‘haalbaar en betaalbaar’ blijven. Nu zijn de energierekeningen onbetaalbaar en hoopt de politiek met pappen en nathouden de status quo te behouden en schuiven we de rekening, samen met de gevolgen van klimaatverandering door naar toekomstige generaties.

Wat als de energieprijzen in 2024 nog steeds hoog zijn? Gaan we dan weer 23 miljard compenseren. Bedenk eens wat u met deze tweede 23 miljard zou kunnen doen om onze energievoorziening te verduurzamen?