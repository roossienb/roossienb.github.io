---
title: ‘Airco’ is helemaal Geen Vies Woord
description: >-
  Het RIVM gaf voorafgaande aan de hittegolf van de afgelopen paar dagen het
  advies om de airco aan te zetten. Meerder mensen in mijn…
date: '2022-08-16T08:12:19.831Z'
categories: []
keywords: []
slug: /@bartroossien/airco-is-helemaal-geen-vies-woord-77a4b46a0c55
---

![](D:\Documents\Blog\Medium archive\Posts\md_1694113268620\img\0__Cy__I8D8R4Cj7__L1K.jpg)

Het RIVM gaf voorafgaande aan de hittegolf van de afgelopen paar dagen het advies om de airco aan te zetten. Meerder mensen in mijn LinkedIn feed ageerden hier fel op, alsof ‘airco’ een vies woord was dat niet langer in de Nederlandse taal voor zou mogen komen.

De nuance in het bericht van het RIVM, dat de boodschap voornamelijk gericht was op ouderen en mensen met gezondheidsproblemen, was vanaf het begin van de discussie afwezig. Het belang van de boodschap ook. Het lichaam van de doelgroep van de boodschap heeft nu eenmaal meer moeite met het afvoeren van warmte.

Een te warme omgeving is overigens voor ieder mens een probleem. Het kan leiden tot chronisch slaapgebrek, minder presteren en op lange termijn tot een verhoogde kans op long-, hart- en vaatziekten.

In China is het op dit moment zo extreem dat de combinatie van hoge temperaturen en luchtvochtigheid tot een natteboltemperatuur van boven de 35 °C. Zonder airco kun je in deze omstandigheden binnen enkele uren te komen overlijden. Zo begint de opening in het boek Ministry of the Future van Kim Stanley Robertson wel heel erg realistisch te worden.

**Zomercomfort**

Natuurlijk zouden we het liefst hebben dat een woning nauwelijks opwarmt. En als dat toch het geval is, dat we deze dan passief kunnen koelen. Maar ja, dan moet de woning daar wel op ontwerpen zijn. En daar schort het op dit moment aan.

Pas sinds de invoering van de BENG in 2021 is zomercomfort en koeling serieus onderdeel geworden van het bouwbesluit. En zelfs in de BENG zit het er nog maar halfbakken in, omdat actieve koeling preferentie heeft boven passieve koeling. Er hoeft immers niet voldaan te worden aan TOjuli als er actieve koeling aanwezig is. Vanuit een ontwerpperspectief een stuk makkelijker dan passief koelen. Daarbij komt dat veel passieve maatregelen, zoals een groen dak of gevel, niet wordt meegenomen in de TOjuli berekening.

De eerste woningen die aan de BENG eisen voldoen zijn in de loop van 2021 opgeleverd. Woningen die voor die tijd zijn opgeleverd, zijn qua comfort dus lang niet altijd goed ontworpen voor de (steeds langer en warmer wordende) zomers. Dan is het wel erg makkelijk om nu tegen die woningeigenaren te zeggen dat ze geen airco mogen gebruiken.

Enigszins ironisch is dat veel personen die zich ageerde tegen de airco zelf dagelijks in een gekoeld kantoor werken. En dat terwijl moderne kantoren meer koudevraag dan warmtevraag hebben. Dan is het toch wel een beetje hypocriet om vervolgens mensen die thuis of niet (meer) werken datzelfde comfort te ontnemen.

#### Koeling in woningen

Een belangrijk probleem in Nederland is dat we nog steeds in termen van verwarming denken. Bouwkundig, installatietechnisch en infrastructureel ontwerpen we op warmtevraag en wintercomfort. Zomercomfort is iets waar we achteraf over nadenken, zoals installeren van zonwering en airco’s.

Het afgiftesysteem binnen een woning is (en wordt nog altijd) ontworpen om te verwarmen, niet om te koelen. Nog steeds worden woningen met radiatoren opgeleverd waar niet mee gekoeld kan worden. En ook vloerverwarmingssystemen zijn, hoewel het meestal werkt, niet het meest ideale om te koelen.

Bij koeling bestaat immers het risico dat de temperatuur van het afgiftesysteem onder het dauwpunt komt, waardoor er condensvorming optreedt. Met als gevolg natte radiatoren of een zwembad op de vloer. Afvoer van condenswater, zoals een airco dat wel doet, is dus van belang bij koelen.

In kantoren hebben we dat veelal goed voor elkaar, doordat we met behulp een luchtbehandelingskast zowel verwarmen als koelen.

#### Verwarmen

Daarnaast is een airco niets meer dan een warmtepomp in omgekeerde stand. Diezelfde warmtepomp die op dit moment zo geprezen wordt omdat het een efficiënte vorm van verwarming is waarmee we woningen aardgasvrij kunnen maken.

Een warmtepomp stellen we verplicht, maar een airco mag niet? Terwijl het letterlijk hetzelfde apparaat is.

De introductie van airco’s in woningen zou daarom juist een goede zaak zijn. Het biedt de mogelijkheid om in de wintermaanden met de airco te verwarmen en de CV ketel alleen ondersteunend te laten acteren. Daarmee behalen we ook de (beoogde) doelstelling om vanaf 2026 alleen nog maar hybride (of beter) te gaan.

#### Warmtenetten

Dat verwarming prevaleert boven koeling zien we ook bij warmtenetten. We leggen warmtenetten aan zonder de mogelijkheid om ook koude te leveren. Woningen aangesloten op zo’n warmtenet hebben slechte zomercomfort of moeten alsnog een airco installeren.

Diezelfde airco zou in de wintermaanden ook deels kunnen verwarmen, waardoor het warmtevolume uit het warmtenet flink afneemt. Daardoor worden warmtenetten onrendabel, terwijl zij al relatief duur zijn.

Een alternatief is om te kijken naar verwarming en koeling met behulp van een warmte-koude net. Idealiter wordt daarin warmte en koude ook zoveel mogelijk met elkaar uitgewisseld: de zogenaamde 5de generatie warmte koudenetten (5GDHC). In Heerlen ligt al enige jaren zo’n warmtenet.

Bij dit soort warmtenetten wil je graag ook veel koelen, omdat je daarmee de warmteopslag (veelal WKO, of in het geval van Heerlen een oude mijn) wil regenereren. Passieve maatregelen zijn dan soms niet eens gewenst, de woning is de warmtebron. Dit scheelt flink in kosten: passieve maatregelen kunnen worden vermeden en tegelijkertijd hoeft er niet geïnvesteerd te worden in warmte-opwekking (bijvoorbeeld pvt-panelen).

Het vereist wel een zeer secure engineering van zowel woning als warmtenet. Dat betekent dat alle stakeholders vanaf dag 1 ook met elkaar om de ontwerptafel moeten zitten.